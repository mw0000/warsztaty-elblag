
   
   
  
   
   
      
    
     
      
      
  
  
    
    
  
  
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  

     
     

     
     
      
      
      
       PL 
       EN
      
      
      

    
        
    
 



 

       
   
            
      
      
      
   

 



     

     

  

  
   
    
     
      
      
       
       
      
      
       
       
       
       
       
       
       
       
       
       
       
       
       
       
       
       
       
       
      
      
    


    
      
       
        
       

       

 

      

    

   


  
   

   
        
   
    
     
      
        Wizyta
 Wydarzenia
 Wystawy
 Edukacja
 Artykuły
 Sklep
 Wynajem
 Info
 O MUZEUM
 ZBIORY
 PROJEKTY
 WYDAWNICTWO
 FOTOGALERIE
 AKCJA: WESPRZYJ MUZEUM!
 KONTAKT



 Kup bilety online
 Newsletter

      


        
          Newsletter
          Bilety online
        


      

      
     

     
     
    

   

   

   
    
     
      

     

     
      
        Wizyta
 Wydarzenia
 Wystawy
 Edukacja
 Artykuły
 Sklep
 Wynajem
 Info
 O MUZEUM
 ZBIORY
 PROJEKTY
 WYDAWNICTWO
 FOTOGALERIE
 AKCJA: WESPRZYJ MUZEUM!
 KONTAKT



 Kup bilety online
 Newsletter

      

     

     
      
       

 
      

     

     
    


   

   
   
      
 
  
   

   

 
        
        
            
                
            
            Szukaj
        

        
 
 


   
   


 
   Wizyta
 Wydarzenia
 Wystawy
 Edukacja
 Artykuły
 Sklep
 Wynajem
 Info
 O MUZEUM
 ZBIORY
 PROJEKTY
 WYDAWNICTWO
 FOTOGALERIE
 AKCJA: WESPRZYJ MUZEUM!
 KONTAKT



 Kup bilety online
 Newsletter

 

 
  
   
   
      wysoki kontrast      
      
      
      
   

 

 

  
   English

 

 
 
 


 



  

  
 
  
    
  
     

    
   
  
   
    
     
       karte-des-deutschen
     

    


    
    
    
     
     

                    
    
    
    

    
    

   

  
 
  
  
   
    
        
        Błędne Ogniki z mokradeł – wierzenia z zaginionej leśnej osady Józefowo

    
                



  
 



     
  
   
   
    
    
    
     
      
      
      
       
       
        Czas czytania: 7 minut

        
        
         
          
          
          
          Powiększ tekst
         
        

        
        
         
          
          
          
          Pomniejsz tekst
         
        

        
      
 

      Błędne Ogniki z mokradeł – wierzenia z zaginionej leśnej osady Józefowo


     

      
      
      
     

    

    
    
    
    
    
    

    
     
      
       
                      
       
       
       
        
         
                   
                    Dawid Gajos

         


        

        Z wykształcenia politolog, z zamiłowania historyk, doktorant w Szkole Doktorskiej Nauk Społecznych i Humanistycznych Uniwersytetu Gdańskiego

       

              
       
       
       
               
         



Kategorie
 aktualności
 historia
 sztuka
 zbiory


Projekty
 Gdynia Nadaje!
 Spaceruj z historią!
 Tadeusz Wenda
 Grudzień ’70. Nieobecność
 Rok Zbiorów


        

              
      

     

    
 
     
     
     
    
    
     


     
     
W lesie, położonym na południe od Wielkiego Kacka, przy skrzyżowaniu dróg prowadzących do Sopotu, Gołębiewa i Leśnictwa Gręzowo znajduje się niewielka polana. Już w XVIII wieku była tam leśna osada. Pierwsza wzmianka o niej pochodzi z 1772 roku, kiedy Wielki Kack został własnością Prus, a wśród należących do niego osad wymieniono leśny przysiółek pomiędzy Bernardowem a Gołębiewem – osadę Józefowo. Jej nazwa pochodzi od imienia Józef, a na mapach była oznaczana jako: Josefowo, Josephau, Josephowo, czy Josefovo.




W 1820 roku, kiedy sołtysem był Michał Jasiński, „pustkowie Józefowo” (w języku kaszubskim pustkowie oznacza ‘przysiółek’) podlegało pod Wielki Kack. Od 1867 roku ten obszar pojawia się na mapach również pod niemiecką nazwą Bollenbruch (dosł. Cebulowe Moczary). Ówczesne zabudowania sięgnęły bowiem obszaru podmokłych łąk i rozległego bagna, od którego mogła pochodzić nowa nazwa. Tereny, oznaczane na dawnych planach również jako Żabieniec albo Pierwsze Łąki, znajdziemy na aktualnych mapach Wielkiego Kacka pod nazwami: Zarosłe Łąki, Końskie Łąki, Krowie Łąki, Księże Łąki. Mokradło Rozlewisko, rozległe bagno leśne z zatopionymi drzewami, znajduje się najbliżej dawnej osady Józefowo i Cebulowych Moczarów.




Fragment mapy Karte des Deutschen Reiches. W środkowej części, poniżej Wielkiego Kacka (Gr. Katz), widoczne Józefowo (Josephau) i jego zabudowania, 1893, kopia cyfrowa (ze zbiorów strony www.igrek.amzp.pl).



Historia znikającej leśnej osady




Proces uwłaszczenia chłopów, który trwał w Prusach do połowy XIX wieku, wywołał szereg zmian we własności terenów, a w szczególności przysiółków wiejskich. Wraz z uwłaszczeniem dokonywano separacji gruntów i podziału wspólnot gminnych, które wymagały od miejscowych chłopów nie tylko niezbędnego wkładu finansowego, ale też – by nie paść ofiarą oszustwa – umiejętności prowadzenia negocjacji.




Nie inaczej było w przypadku leśnej osady Józefowo. W zbiorach Muzeum Miasta Gdyni zachowały się interesujące, niemieckie akta sprawy rozdzielenia gruntów pomiędzy gospodarzami Theodorem Dunstem i Andreasem Weichbrodtem, a Nadleśnictwem Oliwa. Wśród dokumentów znajduje się plan separacyjny z 15 listopada 1875 roku. Widać na nim dokładną linię podziału gruntów osady Josephovo pomiędzy dwóch gospodarzy, a także precyzyjne oznaczenia ich terenów i leśnych duktów przecinających osadę. Jest to nie tylko wyjątkowy przykład podziału majątków ziemskich po uwłaszczeniu chłopów we wsiach, będących współcześnie dzielnicami Gdyni, ale również jeden z ostatnich pisanych śladów po leśnym przysiółku pomiędzy Gołębiewem a Wielkim Kackiem.




Reces w sprawie rozdzielenia gruntów w przysiółku Józefowo koło Wielkiego Kacka, 15.11.1877, papier (ze zbiorów Muzeum Miasta Gdyni, sygn. MMG/HM/I/1907).



Plan separacyjny w sprawie rozdzielenia gruntów w przysiółku Józefowo koło Wielkiego Kacka, papier, 1877, (ze zbiorów Muzeum Miasta Gdyni, sygn. MMG/HM/I/1907).



Wzmianka o Józefowie pojawia się również w zarządzeniu biskupa Augustyna Rozentretera z 16 października 1902 roku, na mocy którego erygowano (czyli założono) parafię w Wielkim Kacku. Przynależały do niej wsie i przysiółki, w tym Józefowo, Chwarzno i Mały Kack. Po raz ostatni leśna osada Josefovo została zaznaczona na mapie turystycznej lasów oliwsko-sopockich z 1919 roku jako pozbawiona zabudowań, śródleśna polana. Mniej więcej w tym czasie ślad po osadzie zupełnie znika, a przyczyny jej opuszczenia przez mieszkańców pozostają nieznane. Można jedynie przypuszczać, że około 1920 roku ludność została przesiedlona w wyniku utrudnień związanych z przebiegiem granicy państwowej pomiędzy Polską a Wolnym Miastem Gdańsk. W kolejnym wydaniu tej samej mapy turystycznej z 1926 roku w miejscu przysiółka możemy zauważyć już tylko leśną polanę bez żadnej nazwy. Do dziś w wielkokackim lesie nie zachowały się żadne ślady zabudowań osady Józefowo.




Fragment mapyturystycznej lasów oliwsko-sopockich – Wald-karte vom Ostseebade u. Luftkurorte Oliva und dem Seebade Zoppot, 1919, kopia cyfrowa (ze zbiorów strony www.igrek.amzp.pl).



Fragment mapyturystycznej lasów oliwsko-sopockich – Wald-karte vom Ostseebade u. Luftkurorte Oliva und dem Seebade Zoppot, 1926, kopia cyfrowa (ze zbiorów strony http://forum.dawnygdansk.pl).



Fragment mapy turystycznej Nadleśnictwa Gdańsk, 2017, kopia cyfrowa (ze zbiorów autora).



Błędne ogniki z Cebulowych Moczarów




Lasy otaczające dawną osadę Józefowo obfitują w bagna i podmokłe śródleśne łąki. Tereny oznaczane na planach z XVIII wieku nazywano Żabieńcem, Pierwszymi Łąkami i Cebulowymi Moczarami. Znajdziemy je  także na aktualnych mapach Wielkiego Kacka. Określa się je jako Zarosłe Łąki, Końskie Łąki, Krowie Łąki oraz Księże Łąki, a także Mokradło Rozlewisko, rozległe bagno leśne z zatopionymi drzewami znajdujące się w pobliżu dawnej osady Józefowo i Cebulowych Moczarów. Wzmianki o wielkokackich bagnach pojawiają się nie tylko w dokumentach i na mapach, ale również w lokalnych legendach, podaniach i wierzeniach przekazywanych z pokolenia na pokolenie. Od najdawniejszych czasów rozpalały one wyobraźnię mieszkańców Wielkiego Kacka, dla których las i jego mokradła były miejscem kultu, ale także występowania złowrogich sił. 




Mieszkańcy wierzyli w nadprzyrodzoną moc demonów zamieszkujących okolicę. Opowiadali o Rokitniku mylącym drogi, Mogilniku czającym się nad miejscami tragicznych utonięć, ale też dobrych opiekunach lasu – Borówcu i Borowej Ciotce. Najwięcej historii dotyczyło jednak Błędnych Ogników – dusz zmarłych lub pokutujących osób. Występowały one pod postacią człowieka z latarnią lub tajemniczych, płonących świateł. Bez litości wabiły na mokradła, z których nie było już powrotu. Powszechne było przekonanie, że taki los spotykał przede wszystkim nieuczciwych gospodarzy, którzy oszukiwali podczas sprzedaży czy podziału gruntów, podając fałszywe wymiary należących do nich terenów.




Na bagnach w pobliżu Wielkiego Kacka i Józefowa, zgodnie z ludowymi podaniami, widywano także kaszubskiego diabła – Pùrtka, który strzegł kosztowności, przesypywał złoto, snuł intrygi i prowadził do zguby skłóconych ze sobą gospodarzy. Taka historia została nawet opisana w kaszubskim, ludowym dramacie Lecha Bądkowskiego pt. „Sąd nieostateczny”. Może właśnie działanie Pùrtka dotknęło gospodarzy z Józefowa podczas separacji gruntów i ostatecznie doprowadziło do zniknięcia tej tajemniczej leśnej osady?




Dawid Gajos




Wybrana bibliografia:




 J. Ceynowa, Dobro zwycięża. Legendy z Kaszub i Pomorza, Gdańsk 1985.
 A. Gieysztor, Mitologia Słowian, Warszawa 2006.
 J. Mamelski, Legendy kaszubskie, Gdynia 1999.
 M. Miegoń, Paranormalne tajemnice Gdyni – błędne ogniki. Znaki z zaświatów?, „Dziennik Bałtycki” 26.12.2016, https://dziennikbaltycki.pl/paranormalne-tajemnice-gdyni-bledne-ogniki-znaki-z-zaswiatow/ar/11623669, dostęp: 21.02.2022.
 M. Mizińska- Momčilović, Błędne Ogniki, tajemnicze istoty z bagien, „Bewildered Slavica”, https://bewilderedslavica.com/bledne-ogniki-tajemnicze-istoty-z-bagien/, dostęp: 21.02.2022.
 L. Pełka, Polska demonologia ludowa, Poznań 2020.
 T. Rembalski, Gdynia i jej dzielnice przed powstaniem miasta (XIII – XX wiek), Gdynia 2011.
 J. Treder, Kaszubi. Wierzenia i twórczość: ze słownika Sychty, Gdynia 2002.
 I. Trojanowska, Z podaniem i legendą na kaszubskich szlakach, Gdańsk 2013.
 T. Rembalski, D. Małszycki, Z. Żywicka, Wielki Kack: dzieje kaszubskiej wsi, Gdynia 2011.
 Z. Żywicka, Z dziejów Wielkiego Kacka, Gdynia 2005.
 M. Poliński, Gdyńska księga demonów, „Gdyński Folklor” 14.11.2019, http://gdynskifolklor.blogspot.com/2019/11/gdynskie-straszki.html, dostęp: 21.02.2022




    

    


   
   


    

     
   
   
   
   
   
   
   
    
  
   
   
   
  
 

 

 
  
   
    
     
      
       
       
         
        
      
      
       
       
      
      
       
       
       
       
       
       
       
       
       
       
       
       
       
       
       
       
       
       
      
              
       

      
 

        
       

       
         

        

       

      

     

    

    
                
    
    
    
    
     
     
      

ul. Zawiszy Czarnego 1A

81-374 Gdynia  

58 \ 662 09 55







     

     
      wtorek 10 – 16

środa 10 – 18

czwartek \ piątek 10 – 16

sobota \ niedziela 10 – 17 święta 10 – 17



     

     
      informacja\sklep

58 \ 662 09 55





     

     
      wesprzyj nas!

kontakt dla mediów

ochrona danych osobowych

standardy ochrony małoletnich

polityka prywatności

deklaracja dostępności



     

    

 
   
 
   
   
    
     
        
        
      

      
        
        
        
       

    

   

   
   
   2023 © Wszystkie prawa zastrzeżone \ Muzeum Miasta Gdyni



  

 

 
 

 





  




  

